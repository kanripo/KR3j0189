# -*- mode: mandoku-view; -*-
#+TITLE: 古今說海
#+DATE: 2015-08-24 23:27:12.385788
#+PROPERTY: ID KR3j0189
#+PROPERTY: BASEEDITION WYG    
#+PROPERTY: JUAN 卷一百九
<pb:KR3j0189_WYG_109-1a>¶
欽定四庫全書¶
　古今說海卷一百九¶
　　　　　　　　　　　　　明　陸楫　編¶
　說畧二十五(雜記二十五/)¶
　　碧湖雜記(闕名/)¶
東坡老饕賦蓋文章之遊&KR0231;耳按左氏縉雲氏有不才¶
子貪于飲食冒於貨賄侵欲崇侈不可盈厭聚歛積實¶
不知紀極不分孤寡不恤窮匱天下之民以比三凶謂¶
<pb:KR3j0189_WYG_109-1b>¶
之饕餮說文曰貪財為饕貪食為餮然則東坡之賦當¶
作老餮為是¶
五臣注文選謂陶淵明詩自晉義熈以後皆題甲子後¶
世因仍其說獨治平中虎丘僧思悦編淵明詩辨其不¶
然其說曰淵明之詩題甲子者始庚子迄丙辰凡十七¶
年皆晉安帝時所作至恭帝元熈二年庚申歳宋始受¶
禪自庚子至庚申蓋二十年豈有宋未受禪前二十年¶
恥事二姓而題甲子之理曽裘父艇齋詩話亦信其說¶
<pb:KR3j0189_WYG_109-2a>¶
然以余考之元興二年桓元簒位晉氏不斷如綫得劉¶
裕而始平改元義熈自此天下大權盡歸劉裕淵明賦¶
歸去來辭實義熈元年也至十四年劉公為相國恭帝¶
即位改元元熈至二年庚申禪于宋觀恭帝之言曰桓¶
元之時晉氏已亡天下重為劉公所延將二十載今日¶
之事本所甘心詳味此言則劉氏自庚子得政至庚申¶
革命凡二十年淵明自庚子以後題甲子者蓋逆知末流¶
必至於此忠之至義之盡也思悦裘父殆不足以知之¶
<pb:KR3j0189_WYG_109-2b>¶
杜詩云坐開桑落酒來把菊花枝按賈思勰齊民要術¶
造酒門有桑落酒神麴酒其名不一又云桑欲落時造¶
黍米酒可得永年造神麴酒春秋二時造者皆得過夏¶
然桑落時作者乃勝于春又有造桑落酒麴法老杜或¶
本諸此所謂桑落酒者恐未必然¶
牡牧之華清宫詩云雨露偏金穴乾坤入酒鄉許彦周¶
謂如此天下焉得不亂蓋以明皇寵幸妃族賞賚無極¶
君臣終日酣宴所以兆漁陽之變耳余聞東都宣政間¶
<pb:KR3j0189_WYG_109-3a>¶
禁中有保和殿殿西南廡有玉眞軒軒内有玉華閣即¶
安妃妝閤也妃姓劉氏入宫進位貴妃林靈素以左道¶
得幸謂上為長生帝君妃為九華玉眞安妃毎神降必¶
别置妃位畫妃像于其中每祀妃像妃方寢而覺有酒¶
容是時羣臣惟蔡元長最承恩遇嘗賦詩題殿壁曰瓊¶
瑶錯落密成林檜竹交加午有陰恩許塵凡時縱步不¶
知身在五雲深侍宴于保和殿上令妃見京先有詩曰¶
雅興酒酣添逸興玉眞軒内見安妃命京賡補成篇京¶
<pb:KR3j0189_WYG_109-3b>¶
即題曰保和新殿麗秋暉恩許塵凡到綺闈云云須㬰¶
命京入軒但見妃像京又有詩云玉眞軒内煖如春只¶
見丹青未見人月裏嫦娥終有恨鑑中姑射未應眞已¶
而至閤妃出見京勸酬至再日暮而退且君門九重睡¶
榻之側豈容他人咳唾至令人臣縱步䙝飲于其間當¶
時恩幸可從而知矣然其他日之禍殆甚于天寶之季¶
此可為萬世君臣之戒¶
劉遺民名程之字仲思遺民其號也曽作柴桑令與淵¶
<pb:KR3j0189_WYG_109-4a>¶
明同隠淵明有和劉柴桑詩時又有周續之者為撫州¶
叅軍淵明呼為周掾亦隠於柴桑號潯陽三隠¶
大麥青青小麥枯誰當穫者婦與姑丈夫何在西擊胡¶
吏買馬軍具車請為諸君鼓嚨胡山谷親書此帖乃是¶
漢成帝時童謡也後至元壽中凉州𦍑冦反掠三輔延¶
及并冀大為民害命將出師毎戰輙負中國益發田卒¶
麥多委棄但有婦女收穫吏買馬軍具車者言調發重¶
也請為諸君鼔嚨胡者不敢公言私相語也¶
<pb:KR3j0189_WYG_109-4b>¶
古樂府木蘭詞乃女子代父征戍十年而歸不受封爵¶
故杜牧之有題木蘭廟詩云彎弓征戰作男兒夢裏曽¶
經與畫眉幾度思歸還把酒拂雲堆上祝明妃女子作¶
男兒其事甚怪五代王蜀時有崇嘏者本臨卭女子黄¶
氏蜀相周庠初在臨卭嘏以詩上謁庠稱之薦攝府掾¶
吏事明敏胥吏畏服逾一載欲妻以女嘏以詩辭之曰¶
一辭拾翠碧江涯貧守蓬茅但賦詩自服藍衫居郡掾¶
永抛鸞鏡畫蛾眉立身卓爾青松操挺志鏗然白璧姿¶
<pb:KR3j0189_WYG_109-5a>¶
幕府若容為坦腹願天速變作男兒庠大驚召問具述¶
本末乃黄使君之女元未從人惟老嫗同居此事尤怪¶
今樂府有蘭陵王乃北齊文襄之子長恭一名孝瓘為¶
蘭陵王邙山之戰長恭為中軍率五百騎再入周軍遂¶
至金墉之下被圍甚急城上人弗識長恭免胄示之面¶
乃下弩手救之於是大捷武士因歌謡之為蘭陵王入¶
陣曲是也¶
　¶
<pb:KR3j0189_WYG_109-5b>¶
　¶
　¶
　¶
　¶
　¶
　¶
　¶
　古今說海卷一百九¶
