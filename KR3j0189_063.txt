# -*- mode: mandoku-view; -*-
#+TITLE: 古今說海
#+DATE: 2015-08-24 23:27:11.543476
#+PROPERTY: ID KR3j0189
#+PROPERTY: BASEEDITION WYG    
#+PROPERTY: JUAN 卷六十三
<pb:KR3j0189_WYG_063-1a>¶
欽定四庫全書¶
　古今説海卷六十三¶
　　　　　　　　　　　　　明　陸楫　編¶
　説淵四十三(别傳四十三/)¶
　　睦仁蒨傳(闕名/)¶
唐睦仁蒨趙郡邯鄲人也少事經學不信鬼神常欲試¶
其有無就見鬼人學之十餘年不能得見後徙家向縣¶
於路見一人如大官衣冠甚偉乘好馬從五十餘騎視¶
<pb:KR3j0189_WYG_063-1b>¶
仁蒨而不言後數見之經十年凡數十相見後忽駐馬¶
呼仁蒨曰比頻見君情相眷慕願與君交游仁蒨即拜¶
之問公何人邪答曰吾是鬼耳姓成名景本𢎞農人西¶
晉時為别駕今任臨湖國長史仁蒨問其國何在王何¶
姓名答曰黄河以北總謂臨湖國都在樓煩西北沙磧¶
是也其王即故趙武靈王今統此國總受太山控攝每¶
月各使上相朝於太山是以數來過此與君相遇也吾¶
乃能有相益令君預知禍難而先避之可免横苦唯死¶
<pb:KR3j0189_WYG_063-2a>¶
生之命與大禍福之報不能移動耳仁蒨從之景因命¶
其從騎常掌事以贈之遣隨蒨行有事令先報之即爾¶
所不知當來告我於是便别掌事恒隨逐如侍從者每¶
有所問無不先知時大業初江陵岑之象為邯鄲令子¶
文本年未弱冠之象請仁蒨於家教文本仁蒨以此事¶
告文本仍謂曰成長史語我有一事羞君不得道既與¶
君交亦不能不告鬼神道亦有食然不能得飽常苦饑¶
若得人食便得一年飽衆鬼多偷竊人食我既貴重不¶
<pb:KR3j0189_WYG_063-2b>¶
能偷之從君請一食仁蒨既告文本文本即為具饌備¶
設珍羞仁蒨曰鬼不欲入人屋可於外水邊張幕設席¶
陳酒食於上文本如其言至時仁蒨見景與兩客來坐¶
從百餘騎既坐文本向席再拜謝以食之不精景亦傳¶
意辭謝初文本將設食仁蒨請有金帛以贈之文本問¶
是何等物仁蒨云鬼所用物皆與人異唯黄金及絹為¶
得通用然亦不如假者以黄色塗大錫作金以紙為絹¶
帛最為貴上文本如言作之及景食畢令其從騎更代¶
<pb:KR3j0189_WYG_063-3a>¶
坐食文本以所作金錢絹贈之景深喜謝曰因睦生煩¶
郎君供給郎君頗欲知夀命乎文本辭云不願知也景¶
笑而去數年後仁蒨遇病不甚困篤而不起月餘問常¶
掌事掌事不知便問長史長史報云月内不知後月應¶
朝太山為問消息相報至後月長史來報云是君鄉人¶
趙某為太山主簿主簿一員闕薦君為此官故為文案¶
經紀召君耳案成者當死仁蒨問計將安出景云君夀¶
應年六十餘今始四十但以趙主簿横徵召耳當為請¶
<pb:KR3j0189_WYG_063-3b>¶
之乃曰趙主簿相問睦兄昔與同學恩情深至今幸得¶
為太山主簿適遇一員官闕明府令擇人吾已啓公公¶
許相用兄既不得長生命當有死死過際會未必當官¶
何惜一二十年茍生邪今文書已出不可復止願決作¶
來意無所疑也仁蒨憂懼病愈篤景謂仁蒨曰趙主簿¶
必欲致官君可自往太山於府君陳訴則可以免仁蒨¶
問何由見府君景曰往太山廟東度一小嶺平地是其¶
都所君往自當見之仁蒨以告文本文本為具行裝數¶
<pb:KR3j0189_WYG_063-4a>¶
日景又告仁蒨曰文書欲成君訴懼不可免急作一佛¶
像彼文書自消仁蒨告文本以三千錢為畫一座像於¶
寺西壁訖而景來告曰免矣仁蒨素不信佛意尚疑之¶
因問景云佛法説有三世因果此為虚實答曰皆實仁¶
蒨曰即如是人死當分入六道那得盡為鬼而趙武靈¶
王及君尚為鬼邪景曰君縣内㡬户仁蒨曰萬餘户又¶
曰獄囚㡬人仁蒨曰常二十人已下又曰萬户之内有¶
九品已上官㡬人仁蒨曰數十人景曰六道之義亦如¶
<pb:KR3j0189_WYG_063-4b>¶
此耳其得天道萬無一人如君縣内無一五品官得人¶
道者萬有數十如君縣内九品數十人入地獄者萬亦¶
數十如君獄内囚惟鬼及畜生最為多也如君縣内課¶
户就此道中又有等級因指其從者曰彼人大不如我¶
其不及彼者尤多仁蒨曰鬼有死乎曰然仁蒨曰死入¶
何道答曰不知如人知生而不知死仁蒨曰道家章醮¶
為有益否景曰道者代天帝總綂六道是為天曹閻羅¶
者如人間天子太山府君如尚書令錄五道神如諸尚¶
<pb:KR3j0189_WYG_063-5a>¶
書若我輩國如大州郡每人間事道士上章請福如求¶
神之恩天曹受之下閻羅王云以某月日得某申訴云¶
盡理勿令枉濫閻羅敬受而奉行之如人奉詔也無理¶
不可求免有枉必當得申何為無益也仁蒨又問佛法¶
家修福何如景曰佛是大聖無文書行下其修福者天¶
神敬奉多得寛宥若福厚者雖有惡道文簿不得追攝¶
此非吾所識亦莫知其所以然言畢即去仁蒨一二日¶
能起便愈文本父卒還鄉里仁蒨寄書曰鬼神定有貪¶
<pb:KR3j0189_WYG_063-5b>¶
謟往日欲郎君飲食乃爾殷勤比知無復利相見殊落¶
漠然常掌事猶見隨本縣為賊所䧟死亡畧盡僕為掌¶
事所導如常賊不見竟以獲全貞觀十六年九月八日¶
文官賜射於𤣥武門文本時為中書侍郎自語人云爾¶
　¶
　¶
　¶
　古今説海卷六十三¶
